---
#název souboru: 2020-12-14-stadion-za-luzankami-dostane-novy-zivot.md
### Povinné položky ###

category: CLANKY   # nešahat!
title: "Stadion za Lužánkami dostane nový život" 
date: 2020-12-14   # formát YYYY-MM-DD
author: Krajský MO
tags: Piráti Brno Lužánky # kategorie odděleny mezerami, např. volby zemědělství životní-prostředí piráti (viz https://jihomoravsky.pirati.cz/tags/)

### Nepovinné položky ###
#authorId: jiri.hlavenka # ve formátu jmeno.prijmeni - prolinkování s profilem přes uid 
image: posts/stadion_luzanky.png # obrázek ideálně 420x677px minifikovaný přes https://tinypng.com/
#description: Dlouholetý Pirát, dobrovolný hasič, larper, sportovec a fanda 3D tisku stojí v čele jihomoravské pirátské kandidátky. S čím vede Piráty na kraj?

---

Díky participativnímu rozpočtu dostane stadion Za Lužánkami nový život. Vznikne tam nové tréninkové centrum pro mladé sportovce. V příštím roce proto přejde správa sportovního areálu ze spolku Věříme Zbrojovce na provozovatele brněnských sportovišť STAREZ - SPORT a.s.

*„Stadion posledních pět let sloužil desítkám sportovních a kulturních akcí. Ať už se jednalo o pravidelné tréninky amatérských sportovců, sportovní střetnutí, festivaly, koncerty či dokonce divadlo. Byl častým místem setkání fanoušků a například i svědkem několika svateb. Natáčely se tu filmy, naposledy celovečerní hraný Zátopek, jehož premiéra se chystá před olympiádou v Tokiu,“* prozradil náš radní Marek Fišer, který byl v posledních letech jako člen družstva Věříme Zbrojovce jedním z klíčníků stadionu.

Největším problémem pro sport byl nedostatek vody. *„Trávu jsme udržovali při životě jen za pomocí deště. V takových podmínkách je velmi těžké využít ji pro atraktivnější sportovní události. To se nyní změní,”* nastínil Fišer.

Projekt totiž uspěl ve 4. kole participativního rozpočtu. Pod hlavičkou [Dejme za Lužánkami Š(v)ANCI mladým](https://damenavas.brno.cz/projekt/?id=1446){:target="_blank"} skončil na druhém místě a získá tak 3 miliony korun na vybudování travnaté plochy a studny. *„Jsem velice rád, že se v letošním, historicky nejúspěšnějším, ročníku participativního rozpočtu podařilo podpořit tak ikonické místo brněnského fotbalu. Stadion za Lužánkami přinášel radost generacím sportovců a fanoušků, pro které je toto místo dodnes srdcovou záležitostí. Díky participativnímu rozpočtu dostane stadion i přes složitou majetkoprávní situaci nový život,”* řekl náměstek primátorky Tomáš Koláčný.  

Do budoucna by zde měly vzniknout čtyři multifunkční hřiště, které kromě fotbalistů budou moci využít také další sportovci z celého Jihomoravského kraje. Pro profesionálnější management areálu se nyní radní dohodli, že od 1. 3. 2021 svěří stadion do správy městské firmy Starez-Sport, která se již stará například o sousední plavecký stadion či fotbalové Tréninkové centrum mládeže v Brněnských Ivanovicích.

*„Za mě je předání tohoto nově vznikajícího sportovního areálu ve vlastnictví města do rukou profesionálního správce logickým krokem. Každé větší sportoviště s intenzivnějším provozem prostě potřebuje zkušené odborníky, a pokud se jedná o sportoviště městské, pak je v rámci zastřešení provozu využití městských specialistů tou nejlepší možnou volbou,”* doplnil Petr Lesenský, pirátský člen představenstva Starez-Sport. *„V novém areálu by se samozřejmě měly nastavit výhodné podmínky především pro mládežnický sport, k jehož rozvoji je lokalita určena primárně,”* doplnil Lesenský. 

V letních měsících by měl stadion sloužit také kultuře. *„Již v rámci přípravy projektu PaRo jsem se dohodl se zástupci Zbrojovky a Petrem Švancarou, že v případě jejich úspěchu v hlasování se zde jednou za rok uskuteční větší festival. Letos zde měl proběhnout první ročník festivalu Pop Messe, ten však schvátil koronavirus. Snad se to příští rok povede,”* věří Fišer.

Po Švancarově rozlučce v roce 2015 byl zpracován projekt na rekonstrukci stadionu, jehož dokumentace pro územní rozhodnutí již ležela na stavebním úřadě MČ Královo Pole. Nevyřešené spory o majetky v lokalitě ovšem znamenaly stopku. *„Chceme vrátit fotbal za Lužánky a soudní spory pochopitelně blokují rozvoj celé lokality. My jsme však přesvědčeni, že fakta jsou jasně na straně města, a dosavadní rozhodnutí soudů to potvrzují,”* uzavřel pirátský radní pro oblast majetku Róbert Čuma. 
