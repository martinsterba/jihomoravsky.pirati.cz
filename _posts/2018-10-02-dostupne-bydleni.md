---
#název souboru: YYYY-MM-DD-nazev-clanku-bez-mezer-a-diakritiky
### Povinné položky ###

layout: post       # nešahat!
category: CLANKY   # nešahat!
title: Bydlení opět dostupné a za rozumné ceny. Ale jak?
date: 2018-10-02   # formát YYYY-MM-DD
author: Miroslav Bárta
tags: brno krpole bydlení # kategorie odděleny mezerami, např. volby zemědělství životní-prostředí piráti (viz https://jihomoravsky.pirati.cz/tags/)
image: posts/logotyp_web.png

### Nepovinné položky ###
authorId: miroslav.barta # ve formátu jmeno.prijmeni - prolinkování s profilem přes uid
# image: posts/old_armenian_book.jpg # obrázek ideálně 420x677px minifikovaný přes https://tinypng.com/

---


Všechny politické strany kandidující v nadcházejících komunálních volbách si udělaly
průzkum, co lidi nejvíce trápí a výsledek je jasný: **Levnější a dostupnější bydlení.** Proto taky
všechny strany přicházejí s heslem „Dostupné a levné bydlení pro všechny“ v různých
modifikacích. A přicházejí s řešením – výstavba obecních bytů. Můžeme se pouze ptát: Proč
až nyní? Proč předchozí vládnoucí strany na magistrátě nic v této věci za desítky let
neudělaly? Ovšem problém je mnohem, mnohem složitější a trápí prakticky celou Evropskou
unii. Jak snížit cenu? Pouze tak, že bude dostatek bytů a budou si konkurovat. Problematiku
rozdělím na dvě části na obecní byty a developerskou výstavbu.

## Obecní byty

Je zapotřebí zamezit kupčení s městskými byty a nastavit transparentní pravidla pro
jejich přidělování, která budou umístěná na webu městské části (MČ), a to včetně aktuálního
žebříčku žadatelů o obecní byt.

V Brně je několik set prázdných obecních bytů. Tyto nejsou nikomu přiděleny,
protože jsou v neobyvatelném stavu. Ovšem nikdo na magistrátu vám neřekne v jakém. Jde
o holý nezájem tuto záležitost řešit a rozhodně nejde o péči řádného hospodáře. Je
zapotřebí udělat odbornou revizi technického stavu těchto bytů. Pokud se investice do
opravy vrátí městu do pěti let z nájmu, je potřeba okamžitě s opravami začít. Další možnost
je participace na opravách nájemcem a následné umoření jeho investice v nájmu.

Město musí zjistit potřebu bezbariérových bytů a jejich následnou přípravu. Vyčlenění
části bytového fondu pro mladé rodiny, seniory apod. (tzv. soc. bydlení) musí být
samozřejmostí. Pokud MČ potřebuje získat např. dětského lékaře, může ho motivovat právě
přidělením obecního bytu, což je v zájmu široké veřejnosti.

Je bez pochyb, že město Brno musí začít s výstavbou obecních bytů. Piráti se
zavazují do roku 2025 postavit alespoň 1.000 nových bytů a již na přípravě začali pracovat.
V Evropských metropolích je zcela běžné nájemní bydlení v obecních bytech. V blízké Vídni
je podíl nájemního bydlení 78 % a na 9 obyvatel připadá jeden byt, v Brně jeden byt připadá
na 13 obyvatel. Tento poměr se musí změnit, a to výstavbou obecních bytů. Ovšem také
diskusí s developery, kteří chtějí stavět na obecních pozemcích, aby stavěli dostupnější
byty, případně část bytů vyčlenili s podporou města pro mladé rodiny, seniory apod. Další
krok k zachování bytového fondu města je privatizovat obecní byty zcela výjimečně.

## Developerská výstavba

Základní problém, proč se v Brně málo staví, je **absence nového územního plánu
(ÚP) a naprosto nehorázná byrokracie v ČR spojená se zahájením výstavby**. To má za
následek málo bytů na trhu a tím pádem také jejich vysokou cenu – čeho je málo, to stoupá
na ceně.

Platný ÚP města Brna je značně zastaralý, což
znemožňuje rozsáhlejší bytovou, ale i komerční výstavbu a tím výrazně zvyšuje ceny bytů na trhu.

Nový ÚP se musí stát prioritou města, jinak se Brno nebude rozvíjet a bude nadále
stagnovat. Roky se politici zaklínali tím, že nebyly Zásady územního rozvoje. ALE! I přesto
města mohla na svých územních plánech pracovat - řada jich to udělala, Brno ne. Dokonce
Brno vznášelo dotaz na Ministerstvo pro místní rozvoj, jak to je a to odpovědělo, ať na
územním plánu Brno pracuje, přestože ZUR není, právě proto, aby to nedopadlo tak, že není
nic. Jednoduše se daly třeba zpracovat části, na kterých se již mohlo stavět.

Získání povolení k výstavbě běžného bytového domu v ČR trvá i 10 let. Což je 3x
déle než před deseti lety. Novela stavebního zákona pod taktovkou ANO 2011 to ještě
prodloužila. A ne jen developerům, ale také stavitelům rodinných domů apod. Developer
musí získat vyjádření od desítek institucí, v Dánsku vám stačí pouhých 7. Tento fakt značně
prodražuje a znepřístupňuje bydlení. Je nutné okamžitě začít v rámci parlamentu pracovat
na změně příslušných zákonů, jinak se výstavba – ani ta městská – neposune a nemůžeme
očekávat nárůst počtu bytů ani snížení jejich ceny. Proto je vhodné i při nadcházejících
komunálních volbách zvážit, která ze stran je schopna změnu zákonů prosadit, rozhýbat
výstavbu, která je parlamentní stranou, takže místní zastupitelé mohou se svými poslanci
tuto situaci řešit.

Piráti zavedou aktivní diskusi mezi developerem, městem, MČ a občany o podobě
konkrétního projektu, aby byla v místě zachována nebo vybudována zeleň, dětská hřiště,
potřebná infrastruktura a občanská vybavenost potřebná pro pohodlné žití. Kvalita života
musí být vždy nadřazená byznysu. Pozemky města se musí začít prodávat pouze
developerům, kteří budou tento princip akceptovat. Doposud tomu tak v Brně není, stačí se
podívat na překotnou a nesystémovou výstavbu na Sadové v Králově Poli, ale i jinde.
Na MČ Královo Pole i na magistrátu města Brna se zasadím o rozvoj smysluplné bytové
výstavby, a to jak výstavby obecních bytů, tak i podporou developerských projektů.
